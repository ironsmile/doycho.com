---
layout: post
title: "Рибата се вмирисва от към главата"
date: 2021-04-03 20:55:00 +0200
categories: politics
excerpt_separator: <!--more-->
---

Мисля, че за никого няма да е изненада това че политическата, икономическата и всякакви други ситуации в България не са на високо ниво. С изключение на политиците в момента на власт, не съм чул някой да хвали която и да е структура на държавата или обществото ни. Хората (с право) изпитват недоверие когато трябва да имат нещо общо със здравната система. Често се срещат ужас и отчаяние. Никой не очаква правосъдната система да работи с цел раздаване на справедливост. Ако започваш бизнес ни най - малко не можеш да се надяваш на честна конкуренция. Хората не очакват от полицията да им помогне когато е извършено престъпление срещу тях, дори дребен грабеж. Всеки проект финансиран с обществени средства (с право) се подозира като схема за усвояването им от доверени фирми. От тези фирми не се очаква никакво желание за добри резултати. Цялото ни ежедневие е пълно с много повече примери от този вид. Общо взето, заключението на всеки мислил по въпрса е, че нещата са доста зле. Не са зле на ниво днешна Северна Корея или бившия СССР, но [никак не са и добре](https://en.wikipedia.org/wiki/Human_Development_Index). Как се е стигнало до тук? Следват моите размишления по въпроса.

<!--more-->

На теория нищо не би трябвало да пречи на страната ни да просперира. Всичко надолу ще важи за каквато и да е нормална дефиниция на "просперира". Дали ще е БВП, дали ще е щастие на хората, дали ще е продължителност на живота, дали ще е справедливост, каквото и да е. Ако, читателю, за Вас желаното общество е авторитарен режим (като да кажем Ру кх... си кх... я) без икономическа или лична свобода, то явно имаме различни идеали и можете от сега да спрете да четете. За всички останали трябва да е видимо че нещата не вървят на добре, дори напротив. А същевременно няма явно видими причини за това. Лесни за идентифициране причини за влошаване на живота в някое общество биха били участие във война (особено на територията на която се намира това общетво), външно влияние което експлоатира насилствено населението, недостиг на ресурси, неблагоприятен климат, вътрешена диктатора управляваща чрез сила, икономическа изолация от останалия свят, както вероятно и други за които не съм се сетил. С просто око се вижда, че България през 2021г. няма нито един от тези или подобни проблеми. Не ги е имала от много време.

А дори напротив. Имаме повече от достатъчно ресурси да се изхранва населението. След приесъединяването ни в НАТО през 2004г. насам няма защо да се притесняваме за външните си граници. В период сме на най - голямата сигурност от както съществува третата българска държава. От 2007г. насам сме част от най - големия свободен пазар в целия свят. Избора на управление е под пълен контрол на гражданите. Климата в страната е все още изключително благоприятен. Че дори сме копирали до някъде управленческия модел на най - успешните държави които сме видели. По - голямата част от населението на планетата само може да завижда на ситуацията в която се намираме в момента. И въпреки това нещата са зле.

Аз виждам два варианта да се стигне до тук. Вариант 1 - хората изграждащи обществото ни са неспособни за нещо по - добро. Или вариант 2 - правилата върху които се изгражда обществото ни и управлението му са негодни. Ако някой се сетих за други варианти ще съм благодарен да ги чуя.

Много лесно се вижда, че _Вариант 1_ не е истина. Българите са съвсем същия биологичен вид като всички останали хора. В "успешни" или "неуспешни" общества. Нямаме някакъв допълнителен ген за мързеливост или некадърност. Можем да се размножаваме с германци, японци и скандинавци съвсем успешно, така че със сигурност физиологично имаме абсолютно същите дадености. Същия мозък, същите физически възможности. Ако някой знае за изследване показващо биологичена недостатъчност на българите (или който и да е друг народ) ще ми е интересно да го прочета.

Значи остава _Вариант 2_. Има хубава народна поговорка "рибата се вмирисва от към главата". В случая "главата" е управлението на държавата ни. Единствения извод който мога да направя е, че то е спирачката на положителния прогрес. И всичко идва от най - елементарната и първобитна борба за ресурси. Наетите от нас служители не концентрита усилията си за подобряване на положението на всички, а по - скоро се опитват да заградят колкото се може повече ресурси (пари, собственост) за тях и приближените им. За сметка и в ущърб на всички останали. И това се случва поне от 1945г. насам. Има временни искрици на подобрение в различни периоди и големи крачки тук и там. Но винаги всякакви подобрения се губят и опорочават.

Привидно може да изглежда, че не само управлението е проблема. Глупака минаващ с черния си джип на червено с 80км/ч не изглежда като част от управлението. Разпространеното мислене само за "келепира" със сигурност не е черта само на участващите в управлението. Липсата на морал, етика и грижа за останалите също изглежда повсеместно. Моята теза е, че всички тези неща са пряко следствие от корумпираното, престъпно и некомпетентно упрваление. Хората виждат тези маниери на поведение и решават, че за да имат "големите пари" най - добре да ги копират.

Точно на корумпираното управлението му е удобно да [няма свободен журнализъм](https://rsf.org/en/bulgaria) и прави всичко възможно да го ограничи чрез субсидии за удобните медии. Точно на некадърното управление му е удобно образователната система да не произвежда хора които да знаят как използват лостовете на [властта]({% post_url 2021-04-01-власт %}) за го подменят. Престълното управление има сметка полицията и съдебната система да не са независими.

За да се измъкнем от порочния кръг, то гласувайте утре! Да изберем по - добри управляващи, които в по - голям процент от времето си да се занимават с работата си. А не в състезание един пред друг кой може да заграби повече ресурси от колкото някога ще са му необходими. Гласувайте внимателно и използвайте главите си за решението. То ще е решението с най - голямо значение за бъдещето ви. Със сигурност може да му отделите повече време от колкото за това да си изберете нов телефон, нали така?

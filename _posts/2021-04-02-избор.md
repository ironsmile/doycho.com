---
layout: post
title: "Избор"
date: 2021-04-02 23:55:00 +0200
categories: politics
excerpt_separator: <!--more-->
---

Когато се говори за избори една от най - честите фрази които чувам е "То няма за кого да гласувам". Използва се като обоснование защо човека няма намерение да участва в изборите. Много пъти дори аз самия съм изпитвал подобни чувства и с цялото си същество съм чувствал, че цялото нещо е цирк. За щастие, все още това не е вярно. Все още правото на избор е съвсем истинско и процеса не е напълно компрометиран. Това ще е така докато по - голямата част от обществото полага усилие да запази това. В момента в който повечето хора се откажат, тогава "то няма смисъл" ще стане истина и изборите ще се превърнат в цирка от преди '89та.

<!--more-->

Иска ми се да обърна по - голямо внимание на чувството "то няма за кого". Произлиза от мисленето за политическите избори като за купуването на бира. Гледам всичките бири в хладилника и търся точно тази, която си обичам най - много. Ако я няма, то няма какво да им купувам тия боклуци. Идва от начина на мислене, че ще си чакам перфектния кандидат на бял кон, развяващ руси коси, наследник на цяло царство, ерудиран и говорещ шест чужди езика, абсолютно 100% алтруистичен, интилигентен и решителен. Ако не дойде... еми нищо! Ще си стоя стара мома. Няма какво да се задоволявам с някакъв си простосмъртен, я!

За нещастие нещата не стоят по този начин. Много рядко платформата на някоя политическа партия ще пасва абсолютно точно. До колкото все още партиите имат такова нещо. Абсолютно винаги хората изграждащи тези партии ще са с проблеми, никога няма да са светци. Но избора е поставен пред нас и трябва да подберем възможно най - доброто от купчината. Дори цялата каца с ябълки да мирише, то някои са по - развалени от други.

Ще дам по - добра аналогия за политическите изборите. По средата на пустинята си с цялото си семейство. Около теб има 10 автомобила и трябва да избереш един от тях за да пропътуваш 1000км. Нямаш достатъчно вода и никой няма да дойде да помогне. От автомобилите, разбира се, няма перфектен. Един няма предно стъкло, друг ще е бърз но всеки момент може да се разпадне. Трети няма да може да събере всички от семейството. Но след премерване на всички плюсове и недостатъци трябва да избереш един и да тръгнеш. Отказа да направиш избор ще направи нещата само по - зле за теб и цялото ти семейство.

Същото е и с политическите избори. Отказа да участваш също е избор. И определено какъвто и да е резултата след това, то шансовета са че ще е далеч от предпочитания.

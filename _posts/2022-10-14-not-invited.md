---
title: "Не съм почетен гост на откриването на 48-ото Народно събрание"
date: 2022-10-14 18:10:00 +0300
categories: humour
---

Искам официално да обявя, че няма да присъствам на откриването на 48-ото Народно събрание.

Със скръбно сърце, но и разбиране, приех новините за това как не съм поканен за
почетен гост. Разбирам, наистина този изборен "сезон" се въздържах от писане на статии в
блога. Възможно е това да е имало решаващи последствия за крайния избор на българите,
наистина. Обещавам, че съм си взел поука и в бъдеще ще я помня.

И за да си спестя отваряне на нов файл ще добавя следващата разтърсваща новина в същата
статия...

### Митрофанова и Зеленски не са поканени...

... на тържественото почистване на кухнята ми, което ще започне тази неделя в 11:30ч.
Въпреки внесеното предложение на ГЕРБ-СДС реших, че би било неподходящо. Наистина, в
случая присъствието на г-жа. Митрофанова щеше да бъде много добре прието. Поради
факта, че би било "на живо", то тя би могла да помогне с премахването на мазнината от
фурната. Докато онлайн присъствието на гн. Зеленски в крайна сметка не би допринесло
много. Освен ако не се окаже, че зоркото му око е много добро в забелязване на скрити
петна през няколко слоя компресия и декомпресия на видео.

В крайна сметка след дълго и внимателно размишляване, претегляне личния ми интерес и
желанието ми да запазя своята съвест чиста, взех решение да не изпращам покани. Вярвам,
че и двамата могат да използват внезапно освободилото се време в календарите си за
това, което изглежда правят най - добре. Да бранят държавата си от инвазия или да
пазаруват политици.
